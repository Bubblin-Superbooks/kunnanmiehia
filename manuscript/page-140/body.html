<div class="leaf flex"><div class="inner justify"><p>--- Se tehdään.</p><p>--- Ja ensi syksynä rakennus alulle. Minä lahjoitan ilmaisen tonttimaan. Tuossa on hyvä paikka toisella puolella maantietä, tuossa kujan suussa, katsokaas.</p><p>Hän näyttää kädellään ikkunasta maantielle päin ja koko joukko siirtyi katsomaan.</p><p>--- Hyvä on paikka, sanottiin. Kuiva törmä ja hiukan sivulla kylästä niinkuin pitääkin.</p><p>--- Sanokaa kaikille, että Jussila lahjoittaa maan… ja viisikymmentä hirttä vielä.</p><p>--- Tuskinpa kehtaakaan enää kukaan vastustaa, huudahti pappi, ja samaa mieltä olivat muutkin.</p><p>--- Ja sanani pidän, jatkoi Jussila yhä ylenevällä äänellä.</p><p>--- Tontti ei maksa kunnalle äyriäkään, pankaa muistiinne se. Mutta sekakoulu siitä on tehtävä, naisopettajalla, lisäsi hän hetkisen päästä, aivan kuin olisi sen pannut ehdoksi lahjalleen.</p></div> </div>