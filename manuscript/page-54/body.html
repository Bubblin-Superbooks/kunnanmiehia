<div class="leaf flex"><div class="inner justify"><p>--- Onko meidän emäntä siellä?</p><p>--- Ei ole.</p><p>--- No hae hänet sinne, kuuluuhan hänkin toimikuntaan. Sovittakoot siellä sitten parhaansa mukaan.</p><p>Samassa juoksee Matti puheille.</p><p>--- Pastoori tuli! Saakohan hänen hevosensa panna talliin, kun sanoo ettei se rattaissa pysy?</p><p>--- Ois, kaikkia sitä nyt kysellään! Tietysti, tietysti.</p><p>Hän on niinkuin sotapäällikkö, joka valmistaa paraatia jonkun korkeamman henkilön nähtäväksi, ja jonka luo adjutantit joka puolelta rientävät neuvoja kysymään. Ja hän tahtoo sen korkean vieraan silmissä esiintyä niin edullisessa valossa kuin mahdollista, ja niin tahtovat kaikki muutkin toimikunnan jäsenet, kuultuaan että sellainen on tulossa.</p><p>Paljon on jo saapunut muitakin herrasmiehiä, oman paikan virkamiehiä, kartanonomistajia ym.</p></div> </div>