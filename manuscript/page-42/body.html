<div class="leaf flex"><div class="inner justify"><p>--- En minä tiedä, mutta isä kertoi illalla.</p><p>--- Mutta jäädääskin katselemaan sitä.</p><p>--- Jäädään, jäädään! päättivät kaikki ja siirtyivät vähä vähältä, yhä rohkeammiksi tullen pihaportin eteen yhteen kasaan.</p><p>Oli ne liput heti huomattu kylässäkin, vaikkeivät Jussilan rakennukset sinne näkyneet korkeitten peltotörmäin takaa.</p><p>Lannanvetäjät näkivät ne kasoilleen, joita parhaillaan hajottivat, kyntäjä näki ne, kun sattui vakonsa päässä päätään nostamaan ja sinnepäin katsahtamaan.</p><p>Kyntäjä antoi hevosen seistä ja katseli niitä, ja kasalla nojauttiin tadikkoon ja tuumittiin: saadaanpa nähdä antaako isäntä vapaata iltapäivää, että päästäisiin katsomaan.</p><p>--- Pitäisi sinne päästä, koska noin komeasti alkaa.</p><p>--- Anttilan Jussi kumminkin pääsee, se menee sinne kilpakyntöön.</p></div> </div>