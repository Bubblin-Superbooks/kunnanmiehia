<div class="leaf flex"><div class="inner justify"><p>Sellaisissa mietteissä mittelee hän salin lattiaa ja tämä alkava päivä tuntuu hänestä eiliseen verraten kovin tyhjältä.</p><p>Ei ole mitään, mihin tarttuisi kiinni, ei ketään kelle edes puhuisi eilisiä tapauksia, paitsi oma väki, jonka kanssa aina saa olla yhdessä. Ei muista hän edes aamukahvia, joka hänelle tavallisesti tuodaan vuoteelle, vaan jota nyt ei tiedetä tuoda, kun luullaan hänen vielä nukkuvan. Hän kävelee vaan salissa ja katselee ikkunoista ulos, juurikuin se, jolla on ikävä tai joka odottaa jotakuta.</p><p>Samassa tulee emäntä hiljaa huoneeseen ja kun näkee miehensä jo olevan ylhäällä, ilmoittaa, että siellä on pari asiamiestä kyökissä odottelemassa.</p><p>--- Keitä ne ovat… millä asialla?</p><p>--- Tuolta sanovat olevansa Nummenperästä, vaan en tullut heidän asiaansa kysyneeksi.</p><p class=" stretch-last-line ">--- Minä tulen…ei, käske heidän tulla tänne saliin.</p></div> </div>